Ute av drift!

 Klassisk forviklingskomedie skrevet av en brite men transformert til vår egen lekekasse. Rolv Wesenlund spiller AP-statsråden som har seg et lite eventyr med FrP-sekretæren Solfrid Heier. Uheldigvis dukker det opp et ubeleilig lik når disse to har lurt seg vekk fra Stortingets grå korridorer for å ha seg en liten hyrdestund i et værelse på Grand hotell. For å unngå skandale henter statsråden sin statssekretær til hjelp, meget fortreffelig spilt av revykometen Nils Vogt. Denne får et problem i hendene han i utgangspunktet ikke er vant til å hanskes med. Samtidig skal han gi en tilfredsstillende forklaring til sin mor hvorfor han aldri kommer hjem fra arbeidet, samt til morens strenge, men (viser det seg) amorøse sykepleierske. Og så er løyene oppunder taket.

